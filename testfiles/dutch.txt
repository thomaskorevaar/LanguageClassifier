Vasthouden aan het vertrouwde
In de oorlog, tijdens de Duitse bezetting, ontstond in Nederland de doorbraakgedachte:
het vooroorlogse politieke stelsel, waarin de confessionele partijen domineerden,
was verouderd en moest doorbroken worden. De Partij van de Arbeid, opvolger van
de oude Sociaal-Democratische Arbeiderspartij (SDAP), was de belichaming van
die gedachte. Zij maakte het programmatisch mogelijk dat aanhangers van andere
partijen naar haar overgingen, en inderdaad deed een jonge generatie
christenlijk-historischen dit. De Vrijzinnig-Democratische Bond verdween zelfs
helemaal.
Maar bij de eerste naoorlogse verkiezingen, in 1946, werd niet PvdA de grootste
partij, maar de Katholieke Volkspartij. De Anti-Revolutionaire partij leverde
weliswaar de zetels in die zij in de jaren '30 onder Colijn (die intussen overleden
was) gewonnen had, maar de Christelijk-Historische Unie kwam, tot veler verassing,

ongeschonden terug, hoewel zij de laatste vooroorlogse premier, De Geer, had
geleverd, die zich - en ons land - geblameerd had door in 1941 uit Londen te
deserteren naar het bezette Nederland. Kortom, de Doorbraak was mislukt. Na de
bezetting verlangden de kiezers terug naar de vertrouwde tehuizen.
Iets soortgelijks doet zich nu ook voor. Het is weliswaar geen oorlog, maar het is
het vreedzame geweld van globalisatie en Europese integratie dat de mensen zich
doet vastklampen aan hun vertrouwde leefomgeving. Het verschil met 1946 is evenwel
dat intussen het zuilenstelsel is ingestort, niet als gevolg van de Doorbraak, maar
van de secularisatie van de samenleving. In de jaren '60 vielen de confessionele
partijen dramatisch terug, wat hen tot samengaan in het CDA dwong, dat nu tot 's
lands vierde partij is teruggevallen. De heimwee naar het vertrouwde moet zich dus
op andere wijze manifesteren.
Twee schrijvers hielden zich onlangs, kort na en los van elkaar, bezig met dit
verschijnsel: de publicist en filosoof Hans Schnitzler in de Volkskrant (21 december)
en Frank van den Heuvel in Trouw (30 december). Zij signaleren hetzelfde
verschijnsel, maar komen tot verschillende uitkomsten: de eerste eindigt met een
oproep tot verandering, de tweede laat het bij een voorspelling.
Volgens Schnitzler vraagt de werkelijkheid van vandaag om ‘oplossingen die niet
kunnen worden gestoeld op de klassieke uitgangspunten van de grote emancipatorische
bewegingen zoals liberalisme en socialisme. De links-rechts retoriek is obsoleet’. Er
zijn nieuwe breuklijnen ontstaan: die tussen lokalisme en globalisme.
De meeste mensen ‘socialiseren en consumeren binnen huiselijke, lokale of
regionale kring. Daar worden identiteiten gevormd. Mondiale fenomenen, even
vloeibaar als onzichtbaar, zijn een reële bedreiging’ voor hen. Hun ‘blijft niets anders
over dan zich hartgrondig te verzetten tegen de desintegratie van hun directe
leefomgeving’. Nu ‘het spanningsveld tussen mondiale vraagstukken en lokale
belangen zich onttrekt aan de ideologische tegenstellingen van weleer, wordt het tijd
de oude loopgraven te verlaten. Zij belemmeren niet alleen het uitzicht, ze staan
bovendien op instorten’.
Van den Heuvels analyse komt op hetzelfde neer: de mensen zijn mondiger
geworden, ‘willen meepraten en meebeslissen over hun omgeving en zijn in zekere
zin bang voor de moderniteit’ - of die hun nu uit Brussel, Den Haag of elders
opgedrongen wordt. Beleidsmakers, bedrijven en politici besteden te weinig aandacht
aan de lokale gemeenschap, aan de mensen, aan de naaste omgeving en vergeten dat
all politics is local, zoals een Amerikaanse politicus eens zei.
Terwijl Schnitzler eindigt met een oproep aan de partijen de oude loopgraven en
de sleets geworden links-rechtstegenstelling te verlaten, laat Van den Heuvel het bij
de constatering dat, ‘wanneer beleidsmakers enkel aandacht hebben voor de top, ze
bij ieder project met impact bij de lokale bevolking - of dit nu een CO2-opslag,
windmolens ofschaliegas betreft - een nederlaag zullen leiden’. De democratie verzet
zich, met andere woorden, tegen de moderniteit. Gefundenes Fressen voor partijen
als SP en PVV.
Wat Schnitzlers oproep betreft om de oude loopgraven te verlaten: die loopgraven
behoren ook tot de leefomgeving van de partijleden. Ook zij hebben, hoe verouderd
ook, hun identiteit gevormd. Wat dat aangaat, verschillen zij niet van Van den Heuvels
dorpen, die zich evenmin willen aanpassen aan de eisen van de tijd. De ideologische
tegenstellingen tussen de partijen mogen verouderd zijn, de sociaal-culturele
verschillen bestaan nog wel degelijk. We leven nog in een klassemaatschappij, al is
zij niet meer die van vijftig jaar geleden.

Van den Heuvels conclusie dat beleidsmakers die geen rekening houden met de
wensen van lokale gemeenschappen, een nederlaag zullen leiden, bevestigt opnieuw
dat de democratie een van de struikelblokken is die de noodzakelijke integratie in
inter- en supranationale verbanden tegenhouden. Vroeger, tot in de jaren '60 van de
vorige eeuw, volgde het platteland gedwee zijn politieke leiders (afgezien van een
tijdelijk verschijnsel boer Koekoek). Nu niet meer.
Beide schrijvers hebben gelijk, maar Schnitzler krijgt het niet: de mensen verlaten
niet zo gauw hun loopgraven, die hun tehuizen zijn geworden. De PvdA heeft zojuist
iemand gekozen die zich zelfs nog dieper wil ingraven, want hij wil terug naar de
ideologische veren die Kok in 1995 opgelucht had afgeschud. Niet erg progressief.
NRC Handelsblad van 05-01-2012, pagina 16
Over revoluties
Revoluties slagen er zelden in het programma uit te voeren dat hun aanstichters
hebben ontworpen en waarvoor zij miljoenen wisten warm te maken. De Franse
Revolutie van 1789 liep uit op het keizerrijk van Napoleon, dat in Waterloo eindigde.
De revoluties van 1848 brachten de dictatuur van Napoleon III voort, die in Sedan
sneefde.
De Russische revolutie van 1917 stierf, na zeventig jaar, een stillere dood, en Mao
Zedong zal wel niet gedroomd hebben dat het resultaat van zijn revolutie een
kapitalisme zou zijn dat de wereld sinds de negentiende eeuw niet heeft gezien.
En de golf van revoluties die vorig jaar over de Arabische wereld is geslagen? In
de eerste plaats: waren dat wel revoluties? De correspondent van de Arabische zender
Al Jazeera in Duitsland ontkent dit in de Frankfurter Allgemeine Zeitung van 5
januari. Daarvoor missen zij een theorie en een toekomstvisie, zegt hij. Hij noemt
ze opstanden.
Revolutie of opstand - het Westen heeft ze toegejuicht en, in het geval van Libië,
zelfs militair gesteund, hoewel het helemaal niet zeker is dat ze de westerse belangen
in de regio zullen dienen. Maar ze waren onvermijdelijk, en dan is het wijs zich er
op tijd achter te scharen. Israël zal daar anders over denken, want het heeft in Mubarak
een virtuele bondgenoot verloren, en daarmee is de instabiliteit in het Midden-Oosten
vergroot.
Er zijn meer paradoxen. De correspondent van de Volkskrant in de Verenigde
Staten geeft, aan de hand van enkele commentatoren, in de krant van 6 januari een
analyse die erop neerkomt dat president Bush jr., door een oorlog tegen Irak te
beginnen die tot de dood van Saddam Hussein zou leiden, eigenlijk ‘de eerste stap
naar democratisering in de regio’ heeft gedaan.
Immers - en hier haalt hij de onlangs overleden essayist Christopher Hitchens aan
- ‘als Saddam Hussein nog aan de macht was, zou de Arabische opstand nooit gebeurd
zijn’. Hij citeert ook anderen, onder wie de historicus Niall Ferguson, die in dezelfde
zin schreven. Bijvoorbeeld de Britse islamexpert Con Coughlin, die denkt ‘dat de
val van Irak een diepgaande impact heeft gehad op het lot van de andere dictators
die de Arabische wereld onveilig maken’. Moet Bush alsnog geprezen worden voor
die oorlog, die algemeen als rampzalig - voor Irak en Amerika - wordt beschouwd?
De bewering van die commentatoren is onbewijsbaar, maar toch zit er iets in. De
neoconservatieven onder Bush wilden het bevrijde Irak omtoveren in een centrum
van democratie, dat zijn invloed zou uitstralen over het hele Midden-Oosten. Onzin

natuurlijk, maar als die nieuwe theorie juist is, dan zouden de neoconservatieven
toch nog gelijk hebben gekregen, zij het op een andere manier dan zij waarschijnlijk
hadden gedacht en met een ander resultaat dan zij hadden gewenst. Want het is nog
helemaal niet zeker of die opstanden in de Arabische wereld democratische staten
zullen opleveren.
Maar er is meer opstandigheid in de wereld: de indignados, die in mei Madrid lam
legden uit protest tegen een jeugdwerkeloosheid van 40 procent; de Occupybeweging
op Wall Street, nagebootst op het Damrak en andere plaatsen in Europa; de massale
protesten in Moskou tegen de vervalste verkiezingsuitslag; zelfs China is er niet van
gevrijwaard. Allemaal tekenen van onzekerheid, die niet alle dezelfde oorzaak hebben,
maar wel aanstekelijk op elkaar lijken te werken.
Waarschijnlijk zullen ze op nóg grotere onzekerheid uitlopen. Revoluties zijn het
nog niet, want hun ontbreken ook nog een ideologie of theorie en een toekomstvisie.
De implosie van het communisme ligt nog te versin het geheugen dan dat de mensen
warm kunnen lopen voor nieuwe -ismes. Het enige -isme dat op het ogenblik een
kans lijkt te maken, is het nihilisme. Ouderen onder ons herinneren zich misschien
het boek van Hermann Rauschning uit 1938, Die Revolution des Nihilismus, waarmee
hij Hitlers nationaal-socialisme bedoelde.
Het is dus voorbarig om hoera te roepen bij elke revolutie of opstand die ergens
uitbreekt. Alexis de Tocqueville kreeg ruzie met een vriend, toen die in de revolutie
van 1848, die leidde tot de - ook door Tocqueville, maar om andere redenen,
verwelkomde - vlucht van koning Lodewijk Filips I, het aanbreken van een nieuwe
dageraad zag. Tocqueville zag er juist ‘de definitieve ondergang van de vrijheid’ in,
want ‘datzelfde volk dat jij zo naïef bewondert, heeft zojuist bewezen noch in staat
noch het waard te zijn in vrijheid in te leven’. Hij kreeg gelijk, want nog in hetzelfde
jaar koos het volk met grote meerderheid de man tot president die later, na een
staatsgreep, de democratie zou afschaffen: Napoleon III.
Over revolutie gesproken: het is merkwaardig dat de eerste betekenis die Van
Dale, maar ook de Franse Littré, de Britse Concise Oxford Dictonary en de
Amerikaanse Webster van dat woord geven, de jaarlijkse omwenteling van de aarde
om de zon is. Hoe heeft een cyclisch, eeuwig weerkerend verschijnsel als metafoor
kunnen dienen voor een rechtlijnig verschijnsel, dat één, nieuw doel heeft: de
omverwerping van een Ancien Régime en/of de instelling van een ideale staat?
NRC Handelsblad van 12-01-2012, pagina 16
Een verloren liefde
Op grond van de vele reizen die Geert Mak door Europa heeft gemaakt en waarvan
hij verslag heeft gedaan in zijn boek In Europa (2004) en een gelijknamige
televisieserie zou je verwachten dat hij ook een kenner van Europa was. Zijn laatste
publicatie, een pamflet van 94 pagina's, doet daar ernstig aan twijfelen. Hij blijkt een
van de velen te zijn die, in zijn eigen woorden, ‘te lang vastgehouden hebben aan
een realiteit die gebaseerd was op wat we hoopten dat er zou gebeuren, niet op wat
er gebeurde’. Geen goed uitgangspunt voor een journalist.
Het was pas de eurocrisis die hem de ogen opende voor het werkelijke Europa, en
dat ziet er heel anders uit dan het gedroomde. In eerste plaats: er is ‘gebrek aan
Europese identiteit. Ondanks al die jaren van Europees getrompetter voelen we ons
slechts zelden Europeaan’. Er zijn ‘diepgaande cultuurverschillen, die, ondanks alle

samenwerking, binnen Europa blijven bestaan’. Geen goede basis dus voor een
politieke eenheid.
Daar wanhoopt hij dan ook aan. ‘Ik vrees dat het voorbij is’, en daarmee bedoelt
hij het Europese project dat in 1950 van start ging. ‘Als iets ongenadig duidelijk is
geworden, dan is het de onbestuurbaarheid van het huidige Europa alssupranationale
eenheid.’ Op z'n hoogst is ‘een losser verband van Europese staten’ mogelijk. Dat
brengt hem in de buurt van De Gaulles ‘Europa der staten’, vervloekt door Maks
geestverwanten.
Heeft hij dit werkelijk pas ontdekt tijdens de eurocrisis van de laatste jaren? Voor
wie zijn ogen openhield, waren de werkelijke oorzaken van het falen van het
supranationale ideaal toch al duidelijk? Mak stipt ze nu wel aan, maar tot een echte
analyse komt hij niet. Terecht zegt hij dat het ‘bovenal een politieke crisis’ is. We
moeten dan ook ‘de politiek en democratie opnieuw centraal stellen’, zegt hij aan
het eind.
Centraal stellen? Wat betekent dat precies? Trouwens, als thema is de Europese
eenheid al lang gepolitiseerd, al is het ‘een politisering van populistische snit’, zegt
Jan Rood in het januarinummer van de Internationale Spectator, waarvan hij de
hoofdredacteur is. Maar dat is een politisering die Mak waarschijnlijk niet zint.
Niettemin: populisten vormen in veel landen een macht die electoraal niet te
veronachtzamen is.
Hij zegt dat de Europese landen ‘een dringende behoefte aan meer centrale leiding’
hebben - maar dan wel een leiding die een beleid voert waar hij het mee eens is. In
het interview met Laura Starink in deze krant van 3 januari komt hij uit op Duitsland
als leider, maar het is ‘doodzonde’ dat de Duitsers daarvoor de ‘grootsheid’ missen.
Duitsland is volgens hem te streng voor de Zuid-Europese zondaren. Leiderschap
accepteert hij dus alleen op zijn voorwaarden.
Op die manier komt er natuurlijk niets terecht van de Europese eenheid. Ook Joop
den Uylstelde als minister-president in 1973 zulke voorwaarden: ‘De vraag wat voor
samenleving wij in Europa tot stand willen brengen, is belangrijker dan het tempo
waarin het proces van Europese eenwording zich voltrekt.’ Voordat alle deelnemende
landen het eens worden over het soort samenleving - een meer socialistische of een
meer conservatieve - dat tot stand gebracht moet worden, kunnen we lang wachten.
En democratie, die Mak ook centraal wil stellen (wat dit ook moge betekenen)?
Eerder heeft hij al de vraag gesteld of ‘onze democratieën supranationale vraagstukken
eigenlijk wel kunnen hanteren’. Goeie vraag, want steeds duidelijker wordt het dat,
omdat politici in de eerste plaats verantwoording verschuldigd zijn aan hun (nationale)
kiezers, die een ‘toenemende voorkeur voor het eigene en nationale’ vertonen, Europa
geen prioriteit meer bij de politici kan hebben (zo het die ooit heeft gehad).
Mak meent dan ook dat het weggeven van soevereiniteit ‘ook het inleveren van
democratie’ betekent en dat de ‘Europese besluiten door de Europese burgers gedragen
moeten worden, ook al is het soms tegen wil en dank [mijn cursivering, JLH]’. Hij
geeft dus prioriteit aan Europese eenheid boven democratie. Dat is tenminste eerlijk.
Maar hoe klopt dat met het centraal stellen van de democratie?
Hij doet wel meer uitspraken waarvan hij de portee niet lijkt te hebben doordacht.
Zoals: ‘Er moet’ - Mak grossiert in het werkwoord moeten zonder onderzocht te
hebben of het wel kan - ‘op Europees niveau eindelijk een publieke eenheid worden
geschapen, zoals dat in veel landen in de 19de eeuw op nationaal niveau is gebeurd.’
Nu was die eeuw de eeuw van nationalisme, en daar waren twee wereldoorlogen het
gevolg van. Wil hij werkelijk een Europees nationalisme?

Wat is het nut van zo'n uiting van persoonlijke ontgoocheling, die meer heeft van
een litanie over een verloren liefde dan van een analyse? Mak zegt zelf dat er ‘nooit
een goede publieke discussie’ over Europa is geweest. Wat Nederland betreft, is dat
waar, maar of zijn gemoedsuitstorting daartoe een nuttige bijdrage levert, is de vraag.
De titel van Maks boekje luidt De hond van Tišma. Het zou mij te veel ruimte
kosten uit te leggen wat de betekenis hiervan is. De ondertitel moge volstaan: Wat
als Europa klapt?
NRC Handelsblad van 19-01-2012, pagina 16
Los zand
Ook over het Nederlands Dagblad, een rechtzinnige (maar niet rechtse) protestantse
krant, is de geest der oecumene vaardig geworden. In zijn nummer van 14 januari
verschenen twee grote interviews met hoogleraren aan de Universiteit van Tilburg,
die haar rooms-katholieke verleden niet verloochent. Een van hen is zelfs priester:
Erik Borgman, eens door Vrij Nederland uitgeroepen tot een van de twaalf
scherpzinnigste denkers van Nederland.
Hoewel zelf niet gelovig, en nog minder rooms-katholiek, was ik het veelal eens
met wat Borgman zei. Hier zal ik mij bepalen tot één uitspraak. Wanneer hij
godsdienstige vieringen leidt, krijgt hij vaak te horen dat hij daarin ook dingen moet
doen die ‘leuk zijn voor de kinderen’. Hij vindt het ‘een groot misverstand dat je iets
speciaal voor kinderen moet doen om ze erbij te laten horen’.
‘Kinderen willen met grote mensen meedoen. Waarom moeten we het in de kerk
voortdurend leuk maken, het naar de mensen toebrengen? Laat mensen maar een
beetje omhoog reiken.’ Die verleuking, die het onderwijs, de media en de politiek
al helemaal in haar greep heeft, heeft blijkbaar ook in de kerken toegeslagen. De
gekruisigde Christus, hun symbool, moet kennelijk ook leuk gemaakt worden.
Maar het blijft niet bij verleuking. We moeten blijkbaar ook op onze hurken gaan
zitten om het de mensen niet te moeilijk maken. Borgman vindt dat ze juist omhoog
moeten reiken, dus op hun tenen staan. Een goede raad. Ook kinderen kan zo nu en
dan stof voorgezet worden die ze niet helemaal begrijpen, maar die hen (ofsommigen
van hen tenminste) wél intrigeert. Er is dan een humus gelegd die later, wanneer zij
rijper geworden zijn, vruchten kan voortbrengen.
De andere door Nederlands Dagblad geïnterviewde is Gabriël van den Brink,
hoogleraar maatschappelijke bestuurskunde in Tilburg. Hij heeft zojuist een onderzoek
afgesloten waaruit blijkt dat Nederlanders ‘veel idealistischer zijn dan ze zelf
beweren’. Van den Brink vindt dat ‘een goede boodschap’. Nu, dat vind ik helemaal
niet. Het hangt er van af wat de idealen inhouden. Ook Hitler, Stalin en Mao hadden
hun idealisten.
De resultaten van Van den Brinks onderzoek zijn verschenen in het ‘vuistdikke’
boek De Lage Landen en het hogere. Onder het hogere verstaat Van den Brink ‘de
verbeelding van een geheel waarmee ik mij verbonden weet en waardoor ik mij
geroepen voel tot onbaatzuchtig handelen’. Het woord verbeelding duidt erop dat
het om een verbeelde, dus andere werkelijkheid gaat. Maar zoals de Amerikaanse
socioloog William Thomas zegt: ‘Als mensen toestanden als werkelijk zien, dan zijn
ze werkelijk in hun gevolgen.’
Als dat zo is, waarom dan niet, in plaats van over ‘het hogere’, over ‘het andere’
spreken? De wetenschap ontdekt voortdurend nieuwe werkelijkheden die gisteren

nog ondenkbaar waren. Zou er dan niet nog een heel gebied zijn waarvan wij (nog)
geen weet hebben, op z'n hoogst vermoeden? Dat gebied behoort niet
noodzakelijkerwijs tot ‘het hogere’, wél tot ‘het andere’.
Dichters en denkers hebben zich sinds de oudheid met ‘het andere’ beziggehouden.
Ik noem een paar. In Plato's grotscène zitten de mensen in een grot te kijken naar
een wand waarop schaduwen zich bewegen. Die schaduwen houden zij echter voor
de werkelijkheid, want zij kunnen niet achterom kijken en hebben dus geen weet van
de ‘echte’ werkelijkheid, alleen van haar afschaduwing. Die ‘echte’ werkelijkheid
ziet Plato niet als ‘het hogere’, wél als ‘het andere’.
Shakespeare laat Hamlet zeggen: ‘There are more things in heaven and earth,
Horatio, than are dreamt of in your philosophy.’ En Rilke in zijn gedicht
Todes-Erfahrung: ‘Noch ist die Welt voll Rollen die wir spielen... Doch als du gingst,
da brach in diese Bühne ein Streifen Wirklichteit durch jenen Spalt durch den du
hinhingst: Grün wircklicher Grüne, wirklicher Sonnenschein, wirklicher Wald.’ Ook
hier is geen sprake van een hogere, wél van een andere werkelijkheid. Nederlanders
zeggen het, als gewoonlijk, minder verheven: ‘De wereld is een schouwtoneel: elk
speelt zijn rol en krijgt zijn deel’ (naar Vondel, zegt Van Dale erbij).
In dromen, dronkenschap en onder invloed van drugs leven we, volgens het
spraakgebruik, ‘in een andere wereld’. Het is verleidelijk dit, allitererend, naar de
dood te extrapoleren, maar, zoals Rilke zegt: ‘Wir wissen nichts von diesem Hingehen,
das nicht mit unsteilt.’ Daarom noemen wij de dood een mysterie. Er is waarschijnlijk
nog veel waarvan we niets weten, maar dat zegt niet dat het niet bestaat.
Tussen de twee interviewsin een en hetzelfde nummer van het Nederlands Dagblad
is er geen merkbaar verband. Daarom hangen ook deze kanttekeningen als los zand
aan elkaar.
NRC Handelsblad van 26-01-2012, pagina 16
Dualiteit van behoeften
‘Als het gaat om het beoordelen van anderen, dan moet ik bekennen dat ik boordevol
vooroordelen zit. Niet alleen rationeel, maar juist op gevoelsniveau. Binnen een luttel
moment beoordeel ik of ik iemand mag of niet, beoordeel ik of ik iemand of een
situatie vertrouw of niet. Wat ik hier zeg betrek ik op mijzelf, maar het geldt vrijwel
voor ieder mens. Of ik nu deskundig ben op een bepaald terrein of niet, mijn denken
en voelen levert een eindeloze reeks snelle vooroordelen op.’
Het is niet vaak dat iemand zo eerlijk over zichzelf oordeelt, en dan nog in het
openbaar. En wanneer het iemand is die een hoge functie bekleedt, is het helemaal
uitzonderlijk. De geciteerde woorden zijn van dr. A.F.M. Brenninkmeijer,sinds 2005
de Nationale ombudsman. Hij sprak ze uit in de Burgemeester Dales Lezing, die hij
op 20 januari in Nijmegen hield en waarvan een verkorte versie daags daarna in deze
krant verscheen.
Het is natuurlijk waar wat Brenninkmeijer zei. Niemand is zonder vooroordelen.
Die hebben we meegekregen van huis, van het milieu waarin we opgegroeid zijn,
van school of universiteit. Wie godsdienstig opgebracht is, blijft daar de sporen van
dragen, ook als hij zijn godsdienst afgezworen heeft. Is hij een politieke gezindheid
toegedaan, dan bepaalt dat ook zijn eerste reacties.
Want daar gaat het om: de eerste reacties of het ‘luttel moment’ waar
Brenninkmeijer van spreekt. Op zichzelf zijn die eerste reacties, die vooroordelen

niet erg. Ze worden dat pas wanneer we ons daardoor laten leiden, wanneer we onszelf
de gelegenheid niet gunnen even na te denken. En dat doen we niet altijd.
De titel die Brenninkmeijer zijn lezing gaf, luidt: ‘Ik en de ander’. Zij gaat dan
ook over discriminatie, die krachtens artikel 1 van de Grondwet ‘niet toegestaan’ is.
Maar gaat dat artikel ook over de gelijkheid van mensen, zoals hij stelt? Ja, voor de
wet is ieder gelijk, maar in werkelijkheid verschillen de mensen sterk van elkaar.
Die verschillen worden ook in een democratie gerespecteerd. Daarin zijn de mensen
dus niet gelijk, maar gelijkwaardig.
Brenninkmeijer zegt het zelf, maar anders: ‘Godsdienst, levensovertuiging, politieke
gezindheid, ras, geslacht en seksuele gerichtheid raken de kern van iemandsidentiteit,
en die identiteit is hoofdzakelijk een gevoelszaak. Daar verandert onze grondwet
weinig aan’, want niet iedereen is gelijk in godsdienst, levensovertuiging en de andere
kenmerken die hij noemt. Ja, de titel ‘Ik en de ander’ geeft al aan dat de mensen niet
gelijk zijn. Ik en de ander hebben twee verschillende identiteiten.
Een identiteit vormt zich juist in contrast met de ander. De ander is dus nodig voor
mijn identiteit. Dat contrast hoeft niet vijandig te zijn, maar kan dat wel worden. Het
wordt gecompenseerd door de behoefte van het ik aan gemeenschap, waarvoor hij
de ander juist nodig heeft. Brenninkmeijer spreekt hier van de ‘dualiteit van
individualiteit en gemeenschappelijkheid’. ‘Ieder mens is uniek en heeft behoefte
om als mens erkend te worden’, maar hij heeft ook behoefte om in gemeenschap te
leven.
In het ene geval heeft hij de ander nodig als contrast, in het andere geval om er
een gemeenschap mee te vormen: een seksuele of sociale. ‘Mensen hebben vijanden
nodig, net zoals ze geliefden nodig hebben’, zei de schrijver Hans Keilson in een
interview in De Groene van 26 mei 2011 (vijf dagen voor zijn dood op 101-jarige
leeftijd).
Maar Brenninkmeijer heeft het niet over de seksuele, maar over de sociale
gemeenschap, en dan hebben we het over de wij-zijverhouding. Een ‘wij’ heeft ook
een ‘zij’ nodig om ‘wij’ te zijn, een identiteit te hebben. Maar toch is die
wij-zijverhouding wezenlijk anders dan de ik-anderverhouding, want de behoefte
van de enkeling aan gemeenschap met de ander wordt niet teruggevonden in de
gemeenschap zelf, wanneer die eenmaal is ontstaan. Immers, door het ontstaan van
de gemeenschap is bij degenen die haar vormen, de behoefte aan vereenzelviging
sterk afgenomen, zo niet opgeraakt.
Dat betekent dat een staat niet, zoals een enkeling, gedreven wordt door de behoefte
zich met een andere (staat) te verenigen. ‘Er is nog nooit een staat door een echt, dat
wil zeggen van alle kanten vrijwillig contract (inter volontes) tot stand gekomen.
Ook in de toekomst zal dit niet gebeuren’, schreef de Zwitserse Huizinga, Jacob
Burckhardt. Slechts geweld of dreigend geweld kan staten ertoe brengen zich tot één
staat te verenigen.
De internationale implicaties van het wij-zijdenken vielen buiten het bestek van
Brenninkmeijers lezing. Ze worden hier dan ook als een soort toegift vermeld, maar
zijn net zo belangrijk voor de internationale samenleving als de gevolgen ervan voor
de nationale. Ja, ze zouden weleens de eigenlijke oorzaak kunnen zijn van het
onvermogen dat de Europese staten tot nog toe hebben getoond een politieke eenheid
te vormen.
NRC Handelsblad van 02-02-2012, pagina 16

De Gaulles voortijdige gelijk
Twee Fransen, twee tijdgenoten, twee concepties: Jean Monnet, geboren in 1888, en
de twee jaar jongere Charles de Gaulle. De eerste was de architect van het
supranationale Europa, waaraan de nationale staten (delen van) hun soevereiniteit
zouden afstaan; de tweede was geharnast strijder voor behoud van Frankrijks
soevereiniteit. Twee diametraal verschillende concepties dus.
Je zou denken dat, toen de Gaulle in 1958 in Frankrijk aan de macht kwam, deze
twee ideologische tegenstanders geen contact met elkaar zouden hebben. Maar dat
was niet zo, zoals blijkt uit de dagboeken van Monnets Nederlandse medewerker
Max Kohnstamm, waarvan het tweede deel, bezorgd door Matthieu Segers, in
november van het vorige jaar is verschenen.
Tussen 1958 en 1963 is er voortdurend geheim contact tussen de Gaulle en Monnet
geweest, waarvan Kohnstamm, tot zijn verdriet, grotendeels buitengesloten was. Het
feit dat de Gaulle verklaard had de Europese verdragen die vóór 1958 waren gesloten
- en, meer in het bijzonder, het verdrag van Rome, waarop de Europese Economische
Gemeenschap berustte - te zullen respecteren, had Monnet blijkbaar het vertrouwen
gegeven dat een overeenkomst, althans een soort niet-aanvalsverdrag, met de Gaulle
mogelijk zou zijn.
Daarom steunde hij de Gaulle in zijn plannen voor een Europese Politieke Unie,
hoewel die intergouvernementeel, dus niet supranationaal zou zijn, zodat Engeland
er lid van zou kunnen worden. Via Engeland zou die EPU zelfs kunnen leiden tot
versterking van het Atlantisch partnerschap. Maar dit zou een misrekening van
Monnet blijken te zijn. De Gaulle dacht daar heel anders over.
Volgens de Gaulle zou een tot het Europese continent beperkte EPU, gebaseerd
op een nauwe samenwerking met de economisch sterke en strategisch onmisbare
Duitse bondsrepubliek, Frankrijk de politieke hegenomie over Europa geven - een
Europa dat vervolgens tot een akkoord met de Sovjet-Unie zou kunnen komen en
niet langer afhankelijk zou zijn van Amerika.
In een artikel dat in de loop van dit jaar moet verschijnen in The International
History Review, licht Segers een tipje van de sluier op waarachter deze plannen van
de Gaulle schuil gingen en waarvan Kohnstamms dagboeken niet reppen. Ook aan
Monnet had de Gaulle die plannen niet toevertrouwd, maar via een lek kreeg hij er
toch lucht van en maakte hij er melding van in zijn persoonlijke aantekeningen, die
Segers heeft kunnen inzien.
Zo komen wij nu te weten dat de Gaulle in juli 1962 aan bondskanselier Adenauer
zijn plannen had ontvouwd: Amerika zou ‘aangemoedigd’ worden zijn troepen uit
Europa terug te trekken. Als‘compensatie’ daarvoor zou de Sovjet-Unie de toetreding
van landen als Polen tot de Europese Economische Gemeenschap aanvaarden. Dit
zou het begin worden van een ‘continentaal blok’, en ‘zo zou Europa zijn ware
beschaving kunnen ontwikkelen, los van de twee nucleaire monsters en Engeland’.
Als deze notities van Monnet een getrouwe weergave zijn van de Gaulles ideeën,
dan blijkt de vrees van Nederland, dat zich altijd tegen de Gaulles plan voor een
EPU, waarvan Engeland geen deel van zou uitmaken, verzet had, achteraf
gerechtvaardigd. In elk geval vielen Monnet, toen hij dit vernam, de schellen van de
ogen, vooral omdat hieruit bleek dat de Gaulle het ‘communistische verschijnsel’
volstrekt negeerde.
We moeten niet vergeten dat in 1962 de Koude Oorlog nog in volle gang was.
Tegen het eind van dat jaar zou de Cubacrisis de wereld nog aan de rand van een

oorlog brengen, en zes jaar later zou de Sovjet-Unie Tsjechoslowakije, waar zich
een ‘liberaal’soort communisme geïnstalleerd had, binnenvallen, daarmee de Gaulles
kaartenhuis omverstotend.
Volgens de Gaulle werd de politiek van een land sterk beïnvloed door zijn
geschiedenis. Eenmaal zou Rusland weer Rusland worden, want het communisme
zag hij als een tijdelijk verschijnsel. Ook Nederlands verzet tegen zijn EPU zag hij
door die bril: dat verzet was een reprise van het verzet dat koning-stadhouder Willem
III tegen het hegemoniale streven van Lodewijk XIV had geleid. Hij beschouwde
Nederland trouwens als, naast Frankrijk, de enige echte staat in het toenmalige Europa
van de Zes: België bestond pas sinds 1830, Duitsland en Italië sinds 1870 en
Luxemburg sinds 1890, terwijl Nederland al in de zeventiende eeuw een grote
mogendheid was geweest.
Zeker, de politiek van een land is zonder kennis van zijn geschiedenis vaak moeilijk
verklaarbaar, maar de geschiedenis is geen constant gegeven. Zij verandert
voortdurend. Daar leek de Gaulle geen rekening mee te houden. Wat dat betreft
leefde hij in een soort fantasiewereld, hoewel hij dertig jaar later veelal gelijk zou
krijgen. Immers, Europa is nog steeds een ‘Europa der staten’. Amerika trekt
geleidelijk zijn troepen uit heel Europa terug. Rusland is weer Rusland geworden,
en zijn vroegere satellietstaten zijn nu lid van de Europese Unie.
Maar wie te vroeg gelijk heeft, heeft op het ogenblik zelf ongelijk. En wat de
Gaulle zeker niet zou hebben gewild, is nu werkelijkheid geworden. Niet Frankrijk
is Europa's hegemoon, maar Duitsland.
NRC Handelsblad van 09-02-2012, pagina 18
De ‘onmisbare natie’
Een tijdje geleden stond in onze krant een artikel over de wisseling van de wacht die
op de Nederlandse ambassade te Washington gaat plaatsvinden. In dat artikel werd
Washington de hoogste post genoemd die in de Nederlandse diplomatie te vergeven
is. Of dit de mening van de schrijver van dat artikel was dan wel of hij daarmee de
opvatting weergaf die hierover op het ministerie van Buitenlandse zaken heerst, was
niet helemaal duidelijk. In elk geval ben ik het er niet mee eens. Washington is een
heel belangrijke post, omdat de Verenigde Staten nog altijd het machtigste land ter
wereld zijn, maarsinds het einde van de Koude Oorlog en na de machtsverschuivingen
die zich sindsdien in de wereld hebben voltrokken, heeft de post relatief aan belang
verloren.
Welk land is dan wél het belangrijkste voor Nederland? Jaren geleden, lang vóór
de val van de Muur, schreef ik eens een briefje aan een bevriende diplomaat waarin
ik hem gelukwenste met zijn benoeming tot ambassadeur in Bonn, de toenmalige
hoofdstad van de Bondsrepubliek Duitsland. Zelf had hij, geloof ik, liever een post
met meer allure gehad - Londen, Parijs, Rome of Washington - dan het nogal
provinciale Bonn.
Maar ik schreef hem dat in mijn ogen Duitsland het belangrijkste land voor
Nederland was - niet alleen omdat het ons economische achterland was, maar ook
omdat het sinds 1870 meermalen het lot van Europa had bepaald, en niet altijd ten
goede, zoals wij tussen 1940 en 1945 hadden ondervonden. Ten slotte een geopolitiek
argument: Nederland zou geografisch te eeuwigen dage aan Duitsland vastgeklonken
blijven, wat met Amerika, toen onze grote beschermer, niet het geval was.

Zelf was ik in die dagen meer Atlanticus dan Europeaan, om de eenvoudige reden
dat Amerika het enige tegenwicht was tegen de macht van de Sovjet-Unie, die zich
tot diep in het midden van Europa uitstrekte. Zelfs een verenigd Europa zou dat
tegenwicht niet kunnen bieden. Zolang de Sovjetmacht op een paar honderd kilometer
van onze oostgrens zou staan, hadden, in mijn ogen, Nederlands-Atlantische relaties
prioriteit boven de Europese, maar dat was, in essentie, een tijdelijke prioriteit. Met
het einde van de Koude Oorlog zou zij veranderen.
Zo dacht niet iedereen. Ook op Buitenlandse Zaken gold de Atlantische prioriteit
nog vele jaren nadat het eigenlijke motief ervan, de Sovjetaanwezigheid in het hart
van Europa, verdwenen was. Nog in 2003, veertien jaar na het einde van de Koude
Oorlog en ten tijde van de Amerikaanse oorlog tegen Irak, bleek zij bijna
vanzelfsprekend. Was het dankbaarheid of sympathie die de doorslag gaf? Zo ja, dat
zijn geen categorieën waarmee buitenlandse politiek gemaakt wordt. Hoe het nu,
onder minister Rosenthal, is, is niet helemaal duidelijk. Hij lijkt in elk geval, met
Amerika, pro-Israëlischer dan Nederlands Europese partners.
Op de conferentie over de veiligheid die elk jaar in München wordt gehouden,
hebben minister van Buitenlandse Zaken Hillary Clinton en haar collega van Defensie,
Leon Panetta, onlangs de Europese angsten dat Amerika minder belangstelling voor
Europa zou hebben, geprobeerd te sussen. ‘Wij zien in Europa onze duurzame
partner’, verzekerde Clinton, en Panetta wees erop dat Amerika een afweersysteem
tegen raketten in Europa aan het bouwen was, maar hij voegde eraan toe dat Amerika
wel verwachtte dat Europa, op zijn beurt, meer geld aan zijn eigen verdediging zou
besteden. Slechts een onverbeterlijke optimist gelooft dat dit zal gebeuren.
We hoeven niet te twijfelen aan de Amerikaanse verzekeringen van blijvende
solidariteit om toch oog te hebben voor de realiteit, en die is dat het zwaartepunt van
Amerika's zorgen steeds meer graviteert van de Atlantische naar de Pacifische regio.
Henry Kissinger, ook op die conferentie aanwezig, legde daar nog eens de nadruk
op. Iemand hoeft evenwel geen Kissinger te zijn om deze bijna tektonische
verschuiving al twintig jaar geleden te hebben voorzien.
Wat Nederland betreft, is er geen andere mogelijkheid dan zich te oriënteren op,
en te investeren in, Europa - niet uit Europees idealisme, maar omdat er geen
alternatief is (behalve neutraliteit). Washington zal Nederland heus niet belonen
omdat het zo pro-Amerikaans is. Zo werkt buitenlandse politiek niet, maar een land
als het onze, dat na honderd jaar van neutraliteitspolitiek, eigenlijk pas in 1945 is
begonnen actieve buitenlandse politiek te gaan voeren, moet nog steeds aan die
waarheid wennen.
Vooralsnog heeft het kabinet-Rutte weinig blijkgegeven zich ervan bewust te zijn
dat het einde van de Koude Oorlog ook voor ons land consequenties heeft gehad die
nopen tot een breuk in onze traditionele denkwijze. De afhankelijkheid van Amerika,
waarin Nederland veertig jaar heeft geleefd, was in die periode de juiste keuze, maar
zij heeft ons wel de prikkel ontnomen om na te denken over andere opties voor de
tijd dat die afhankelijkheid minder zin zou hebben. Polen, dat veel meer onder de
Duitse bezetting geleden heeft dan Nederland, toont dat het ook anders kan. Onlangs
noemde zijn minister van Buitenlandse Zaken Duitsland de ‘onmisbare natie’ in
Europa.
NRC Handelsblad van 16-02-2012, pagina 16
Zijn Verlichting en moderniteit één?

Weer iemand die, zonder een beroep te doen op ‘hogere machten’, de keerzijde van
de Verlichting laat zien - de Verlichting waarvan de meesten onzer, gelovig of niet,
de invloed hebben ondergaan? Ik heb het over de Pools-Britse socioloog en filosoof
Zygmunt Bauman, die een paar weken geleden te Nijmegen een lezing hield op
Holocaust Memorial Day. Het is niet verrassend dat zijn lezing over de holocaust
ging, de moord op zes miljoen joden. Bauman is per slot van rekening de schrijver
van Modernity and the Holocaust (1989). Hetzelfde thema behandelde hij in
Nijmegen. NRC Handelsblad gaf er een samenvatting van (Opiniepagina, 28 januari)
die ik hier overneem:
‘De Holocaust was geen terugval in barbarij, maar juist een uiting van moderniteit.
Moderne mensen accepteren de wereld niet zoals zij haar aantreffen. Ze willen alles
uit de weg ruimen wat de vooruitgang tegenhoudt. In dit opzicht waren de
nationaal-socialisten en de communisten van de twintigste eeuw niet anders dan wij.
Ze waren alleen veel radicaler en meedogenlozer. Hun maakbaarheidsgeloof nam
groteske proporties aan, ze dachten hun wereld in een paar jaar uit de grond te kunnen
stampen door de “creatieve destructie” van iedereen die niet in hun nieuwe orde
paste: van joden tot klassevijanden. Ze wilden in korte tijd repareren wat de natuur
en de geschiedenis, althans in hun ogen, hadden bedorven.’
De overtuiging dat zoiets in korte tijd maakbaar is en de onweerstaanbare drang
om dit doel te bereiken, is en blijft, volgens Bauman, het wezenlijke kenmerk van
de moderniteit, die haar piek in de twintigste eeuw vond. Maar wanneer begon zij?
Dat zegt Bauman niet. Is moderniteit gelijk te stellen met Verlichting? Dan zouden
de massamoorden van Hitler en Stalin op de Verlichting terug te brengen zijn. Of
heeft de moderniteit hun alleen maar de technische middelen verschaft om die doelen
te bereiken?
Dit was de mening van Sartre, die in 1975 in een interview zei: ‘Dacht u dat de
farao's niet graag vijftig miljoen vijanden hadden vermoord? Ze deden dit niet omdat
ze het niet konden. Het feit dat men dat vandaag wel kan, zou bijna een reden kunnen
zijn voor optimisme, want het is een aanwijzing dat er op bepaald niveau vooruitgang
is. Vanuit het oogpunt van het individu zal het doorstane leed nooit gerechtvaardigd
kunnen worden. Ik bedoel alleen dat de duizelingwekkende hoogte van de
slachtoffercijfers van deze eeuw (de twintigste dus) ook een functie is van de groei
van de wereldbevolking en geen reden kan geven tot welke wanhoop dan ook.’
Verklaart dit de onverschilligheid die Sartre toonde ten aanzien van de
moorddadigheid van Stalin en Mao, die hij bewonderde, en van de Rote Armee
Fraktion, waarmee hij sympathiseerde?
De moderniteit heeft niet alleen de technische middelen verschaft waarover de
farao's nog niet beschikten, maar wordt, volgens Bauman, ook gekenmerkt door de
‘onweerstaanbare drang’ te bereiken wat mogelijk is. Zo waren het Engelse toeristen
die het alpinisme in Zwitserland introduceerden. De Zwitsers hadden eeuwenlang
tussen de Alpen geleefd zonder drang te voelen ze verder te bestijgen dan voor hun
levensonderhoud nodig was. Waarom wilden de Engelsen dan zo'n berg beklimmen?
‘Because it is there.’
Is die drang een typisch westers verschijnsel? De Chinezen hadden eeuwen vóór
de Europeanen het buskruit zonder er gebruik van te maken, en de Byzantijnen lieten
het Griekse vuur liggen dat Constantinopel misschien had kunnen redden. Wanneer
de Russische, Chinese en Cambodjaanse communisten wél tot massamoorden zijn
overgegaan, dan is dat niet alleen doordat de techniek hun de middelen daartoe gaf,

maar ook doordat het communisme een westerse ideologie was. Stalin, Mao en Pol
Pot waren in die zin dus verwesterd.
Wél typisch westers lijkt de negentiende-eeuwse drang om de witte plekken op
de wereldkaart te exploreren - niet uitsluitend uit imperialistisch motieven of om het
christendom te verspreiden, maar ook gewoon uit nieuwsgierigheid. Is die laatste
eigenschap eigen aan de westerse cultuur, dan is zij niet pas met de moderniteit
ontstaan. Al daarvóór bloeide de wetenschap in het Westen. Met het ontstaan van de
moderniteit werd zij tevens middel tot andere, bijvoorbeeld politieke, doeleinden.
In het bij de Harvard University Press uitgegeven boek The Unintended
Reformation (How a Religious Revolution secularized Society) van de historicus
Brad S. Gregory geldt het zeventiende-eeuwse Nederland als uitvinder van de
moderniteit. Van dit boek weet ik niet meer dan wat de recensie ervan in de Financial
Times (van 11 februari 2012) erover vertelt, maar zo te zien lijkt het verdacht veel
op de bekende stelling van de Britse historicus Jonathan Israel dat niet Frankrijk,
maar het zogenaamd calvinistische Nederland de bakermat van de Verlichting is.
Zijn Verlichting en moderniteit toch één?
Helaas moeten wij het oordeel van de historici A. Th. van Deursen en Ivo Schöffer
hierover missen, want zij zijn beiden kort geleden overleden. De beurt is aan een
jongere generatie.
NRC Handelsblad van 23-02-2012, pagina 16
De culturen in het continent Europa
Wanneer wij over de Europese cultuurspreken - en die uitdrukking wordt nogal vaak
in de mond genomen - wordt het woord cultuur meestal gebruikt in de betekenis van
intellectuele gemeenschap of bedoeld als geheel van beeldende en uitvoerende
kunsten. Als intellectuele gemeenschap heeft Europa misschien bestaan in de
Middeleeuwen, toen er één geloof heerste, het rooms-katholieke, en de geletterden
met elkaar in één taal communiceerden: het Latijn.
Later is die Europese cultuur nog terug te vinden in de ‘Republiek der Letteren’,
ook een gemeenschap van geleerden, waarin Frans meestal de gemeenschappelijke
taal was. Een laatste manifestatie van die cultuur is de tussen 1989 en 1991 uitgegeven
briefwisseling van de historicus J. Huizinga (1872-1945), die met de geleerden van
Europa in het Frans, Duits en Engels van gedachten wisselde - een waar monument.
Deze cultuur bestaat niet meer. Althans volgens de Franse historicus Pierre Nora,
bekend om zijn lieux de mémoire. In een interview met de Frankfurter Allgemeine
van 17 februari zegt hij: ‘De humanistische cultuur - Latijn, Grieks, geschiedenis,
filosofie, talen - is aan haar einde gekomen. Eens verenigde zij de Europese elites,
maar zij is aan het verdwijnen. Dit heeft tot versplintering van het culturele landschap
van Europa geleid.
‘Er zijn vele lokale en regionale successen, maar een echte, door de meerderheid
der Europeanen gedeelde waardengemeenschap ontbreekt. Wij beleven thans een
renationalisering van alle Europese culturen, vooral omdat de grote ideologische
thema's verdwenen zijn, die eens grensoverschrijdende betekenis hadden.’ Hijsteekt
de hand in eigen boezem: zo is de Duitse cultuur hem ‘betrekkelijk vreemd’.
Op een gemeenschappelijke cultuur, in de zin die Nora bedoelt, kan het verenigde
Europa dus niet gebouwd worden. Maar het woord cultuur heeft nog een andere
betekenis, die Van Dale omschrijft als ‘het geheel van normen, waarden,

omgangsvormen e.d. van een organisatie, groep’. De staat is ook zo'n organisatie en
groep. Delen de Europese staten dezelfde normen, waarden en omgangsvormen?
Welnee. Daar is de versplintering nog groter dan in het Europa der elites.
Dat dit zo is, ondervinden wij thansin de financiële crisis, die in feite een culturele
crisis is. Grosso modo loopt er een noord-zuidkloof door Europa. In het Zuiden staat
de burger in het algemeen anderstegenover de Staat en zijn wetten dan in het Noorden.
In het Zuiden is het normaal die wetten te ontduiken en zich te onttrekken aan de
verplichtingen die de staat oplegt, zelfs als het parlement daaraan zijn goedkeuring
gegeven heeft. In het Noorden geldt daarentegen gehoorzaamheid aan die wetten en
verplichtingen nog veelal als norm.
In het boekje dat Roel Janssen zojuist heeft gepubliceerd over de
ontstaansgeschiedenis van de euro, laat hij onder de geïnterviewden ook Wim Kok
aan het woord, die spreekt over ‘een fundamentele vertrouwenskloof tussen Noorden Zuid-Europa’, die ‘in zekere zin al bij België’ begint. In het Zuiden wordt over
het algemeen soepeler gedacht over de civiele discipline dan in het Noorden, omdat
de cultuur - in de zin van geheel van normen, waarden en fatsoensbegrip - anders is
dan in het Noorden.
Maar heeft het Europese integratieproces, dat in 1950 begonnen is en uitgemond
is in de huidige Europese Unie, dan geen eenheid in culturele zin tot stand gebracht?
Weliswaar zijn de grenzen tussen de Europese staten grotendeels weggevallen,
waardoor het gemakkelijker voor Oost-Europeanen is geworden naar West-Europa
te komen (en omgekeerd). Maar wat is het resultaat? Algemene verbroedering? Zijn
die Europeanen elkaar in de armen gevallen? Helaas is het omgekeerde het geval.
In Nederland is Wilders' meldpunt over overlast door Midden- en Oost-Europeanen
het resultaat. Het blijkt dat de normen, waarden en omgangsvormen van deze
Europeanen anders zijn dan die van de Nederlandsers, en dat veroorzaakt wrijving
in plaats van verbroedering.
Daarmee is dat meldpunt niet goedgepraat. Zo'n kliklijn hoort niet in een
democratische samenleving thuis, maar zij is wél een uiting van een begrijpelijke
reactie op andere omgangsvormen. Let wel: we hebben het hier niet over een
ontmoeting tussen elites, die over 't algemeen dezelfde normen, waarden en
omgangsvormen delen. We hebben het over de ontmoeting van gewone mensen uit
verschillende culturen. Die verloopt minder gemakkelijk dan degenen die in andere
buurten wonen dan waar die immigranten zich gemeenlijk vestigen, vinden dat zou
moeten gebeuren.
Met deze effecten van het wegvallen der grenzen hebben de stichters van het
Europese eenheidsproject helemaal geen rekening gehouden. Dat valt hun niet kwalijk
te nemen, omdat er toen grenzen waren en geen massale migratie. Dat degenen die
nu de parlementen - de nationale en het Europese - bevolken, er nog grotendeels de
ogen voorsluiten, omdat die effecten niet passen in het ideaalbeeld dat zij van Europa
hebben - dat kan hun wél aangerekend worden. Het Alle Menschen werden Brüder
dat in het Europese volkslied klinkt, is wensdenken.
NRC Handelsblad van 01-03-2012, pagina 16
De man die nee tegen De Gaulle zei
Over generaal Charles de Gaulle, die van 1958 tot 1969 president van Frankrijk was
en, een eind makend aan de rondedans van elkaar opvolgende regeringen die het

staatsbestuur sinds 1871 had gekenmerkt, zijn volk eindelijk een sterke staat gaf -
over die staatsman hebben er in Nederland altijd, en soms willens en wetens,
misverstanden bestaan.
Zo wil de legende dat hij een rechtse man, bijna een fascist, was. Zeker, de
intellectuele bronnen waaruit hij in zijn jeugd had geput, waren conservatief. Charles
Maurras, een van zijn maîtres à penser, was leider van Action Française, een
royalistische beweging, waartoe hij zelf echter nooit behoord heeft. Evenmin was
hij antidemocraat en wars van hervormingen. Integendeel, Frankrijk moest van hem
een ‘sociale democratie’ worden, en toen het volk in 1969 bij referendum zijn
voorstellen voor hervormingen afwees, trad hij af.
Een ander misverstand dat in Nederland een hardnekkig leven leidt, is dat hij van
Europa een ‘Europa der vaderlanden’ wilde maken. Maar dat is Europa altijd geweest!
De Gaulle wilde een ‘Europa derstaten’, dat wil zeggen: geen supranationaal Europa,
het ideaal van de toenmalige politieke klasse in Nederland. Zelfs hoogleraren in de
geschiedenis die beter hadden moeten weten, hebben hem het ‘Europa der
vaderlanden’ in de mond gelegd.
Prof. H.L. Wesseling behoort niet tot die hoogleraren. In zijn zojuist verschenen
boek De man die nee zei. Charles de Gaulle 1890 - 1970 (uitg. Bert Bakker), ruimt
hij dit en andere misverstanden op. Maar of zij daarmee de wereld - of het Nederlandse
wereldje - uit zijn, is nog de vraag. Evenmin als mensen graag hun illusies kwijtraken,
willen ze dat met hun misverstanden. Hun wereldbeeld stort dan in.
De man die nee zei. Inderdaad, De Gaulle zei, anders dan de meesten van zijn
landgenoten, in 1940 nee tegen Frankrijks capitulatie voor Hitler. Hij zei nee tegen
het Amerikaanse protectoraat over West-Europa, nee tegen Engelands toetreding tot
de Europese Gemeenschap, nee tegen een supranationaal Europa, en nee tegen nog
heel veel meer. Eens zei hij: ‘Ik kan geen concessies doen, ik ben daarvoor te zwak.’
Daarmee sloeg hij de spijker op de kop, want nee zeggen is de laatste toevlucht
van de zwakke, nadat argumenten hebben gefaald de sterkeren tot andere gedachten
te bewegen. Alleen: de zwakke moet dan de moed tonen de gevolgen van zijn nee
te dragen, en zó sterk is niet iedere zwakke. De Gaulle was dat wel en kon daarom,
in de oorlog, zijn bondgenoten Roosevelt en Churchill tarten en, na de oorlog,
wederom de supermogendheden.
Maar ging het hem dan niet om de grandeur van zijn land? Jawel, maar hij was
realist genoeg om te beseffen dat dit toneel was. Tegen een vertrouweling zei hij:
‘Ik doe alsof ik erin geloof. Ik laat de Fransen geloven dat Frankrijk een groot land
is. Het is een eeuwige illusie.’ Hij deed dit om de Fransen hun zelfvertrouwen te
hergeven, en daarin is hij geslaagd.
Als nee zeggen de laatste toevlucht van de zwakke is, dan zal hij er niet gauw in
slagen anderen mee te krijgen bij de verwezenlijking van positieve voorstellen, met
andere woorden: gidsland te zijn. De Gaulles grote concepties zijn dan ook op niets
uitgelopen. De Sovjet-Unie was, twintig jaar vóór Gorbatsjov, nog niet bereid zijn
satellieten meer vrijheid te geven in ruil voor een einde van het Amerikaanse
‘protectoraat’ over West-Europa, zoals De Gaulle hoopte.
Ook zijn conceptie van een Europese Politieke Unie, beperkt tot de zes staten van
de Europese Economische Gemeenschap - een unie onder Franse hegemonie - is niet
geslaagd, en de ironie van de geschiedenis wil dat dit vooral komt doordat De Gaulle
hier iemand ontmoette die nee tegen hem durfde te zeggen. Dat was de Nederlandse
minister Luns (Buitenlandse Zaken, KVP).

Luns was niet bereid om de Amerikaanse bescherming in de Koude Oorlog in te
ruilen voor een afhankelijkheid van het veel zwakkere Frankrijk. Hij had daarbij het
voordeel dat de Nederlandse openbare mening, voorzover überhaupt in dit soort
zaken geïnteresseerd, toch al tegen De Gaulle gekeerd was, omdat hij niets van
Europese supranationaliteit wilde weten (die Luns minder kon schelen). Luns heeft
die strijd gewonnen, is Wesselings oordeel, want die politieke unie kwam er niet.
Het merkwaardige is dat De Gaulle en Luns eigenlijk geestverwanten waren:
beiden waren voorstander van een sterk staatgezag en beiden lieten zich onbesmuikt
leiden door wat zij als het nationale belang zagen. Maar omdat Frankrijk en Nederland
verschillende landen zijn, moesten die belangen ook verschillen, ja zelfs botsen.
Volgens De Gaulle zou hij in Luns' positie hetzelfde gedaan hebben. Gezegd kan
dus worden dat Luns Nederlands enige gaullist was en juist om die reden met De
Gaulle in botsing moest komen.
NRC Handelsblad van 08-03-2012, pagina 16
Democratie versus Europa
Van Helmut Kohl, die van 1982 tot 1998 bondskanselier was, is het woord dat Europa
niet Duits, maar Duitsland Europees moet worden. Geldt dit nu, onder zijn opvolgster
en partijgenote Angela Merkel, nog? Met deze vraag houdt zich Tom de Bruijn bezig
in een artikel in het maartnummer van de Internationale Spectator, en als iemand
daartoe bevoegd is, dan is hij het wel, want hij was van 2003 tot 2011 Nederlands
permanente vertegenwoordiger bij de Europese Unie.
De Bruijns antwoord is geen volmondig ja. Hem zijn ‘enkele wijzigingen in de
traditionele Duitse standpunten’ opgevallen. Hij noemt er drie. In de eerste plaats
‘heeft Berlijn er de laatste tijd alles aan gedaan de positie van de Europese Commissie
bij de crisisbeheersing tot een minimum te beperken’, terwijl het in het verleden juist
‘stelselmatig weerstand bood tegen Franse en Britse pogingen de Europese
samenwerking op een meer intergouvernementele leest te schoeien’.
In de tweede plaats heeft Duitsland ‘in de crisis voortdurend gekozen voor
oplossingen die niet zozeer op een rationele analyse waren gebaseerd, maar vooral
werden ingegeven door een mix van orthodoxe economische opvattingen,
binnenlands-politieke motieven en maatschappelijke emoties.’ ‘Rationeel zou zijn
geweest de Grieken zo snel mogelijk uit de brand te helpen’, maar ‘hulp aan de
Grieken kon op weinig sympathie van de publieke opinie rekenen, terwijl Berlijn
vreesde dat gezwinde actie de druk op de Griekse regering zou verminderen om
stevige bezuinigingsmaatregelen te nemen.’
Maar - en dit is de derde wijziging die De Bruijn signaleert in Duitslands Europese
politiek - ‘de bondskanselier stond niet alleen onder druk vanuit de publieke opinie
en de politiek, ook werd haar handelingsvermogen beperkt door de (vrees voor)
mogelijke uitspraken van het Duitse Constitutionele Hof’. Dit ‘heeft de laatste jaren
enkele uitspraken gedaan die de ruimte van de federale regering in de EU aan banden
leggen. Kort gezegd komt het erop neer dat het Hof een rem heeft gezet op de
overdracht aan bevoegdheden naar Brussel’, met het argument dat ‘de democratische
controle en participatie op Europees niveau onvoldoende zijn gewaarborgd’.
Deze waarnemingen van iemand die tot vorig jaar Nederlands hoogste ambtenaar
in het Brussel van de EU was, zijn ongetwijfeld juist, en voor zover ze kritiek bevatten,
mag aangenomen worden dat hij die ook in zijn rapportage naar Den Haag onder

woorden heeft gebracht. Zo ja, hebben de kabinetten-Balkenende, die sinds 2002 tot
2010 aan het bewind waren, zich die kritiek dan altijd eigen gemaakt? Wat het
kabinet-Rutte betreft, is minister De Jager eerder opgevallen door een beleid dat, zo
mogelijk, nog orthodoxer was dan het Duitse - tot dusver tenminste.
Interessanter is evenwel dat in De Bruijns analyse weer de tegenstelling tussen
democratie c.q. rechtsstaat enerzijds en Europese integratie anderzijds opduikt. Is
het in een bewindsman - in dit geval Merkel - te laken dat hij/zij rekening houdt met
de openbare mening? Zijn politieke leven en de politiek die hij voert - ook zijn
Europese - kunnen daarvan afhangen. Ook Helmut Kohl hield daar rekening mee
toen hij de euro alleen aanvaardde ‘op voorwaarden die nodig waren om voor zijn
publieke opinie het opgeven van de D-mark aanvaardbaar te kunnen maken’ (aldus
André Szász, oud-directeur van De Nederlandsche Bank, in een ander artikel in de
IS).
En wat de rol van het Constitutionele Hof in Karlsruhe betreft: zijn taak is het erop
toe te zien dat de regering zich aan de - door de overwinnaars van 1945
geoctrooieerde! - grondwet houdt. Moeten zijn uitspraken veroordeeld worden als
zij ‘de ruimte van de federale regering in de EU aan banden leggen’, met andere
woorden: moeten die uitspraken om politieke redenen veroordeeld worden? En moet
Merkel verweten worden dat zij rekening houdt met de mogelijke uitspraken van het
Hof?
Steeds meer blijkt dat de democratie, waarvan de rechtsstaat een wezenlijk element
uitmaakt, een groot struikelblok is op weg naar Europese integratie. Kort gezegd:
als de volken van Europa - meervoud, want een Europees volk bestaat niet en een
Europese democratie daarom ook niet - geen integratie willen, dan komt die er niet.
Wanneer dit dilemma nog steeds niet voldoende is erkend, dan komt dat voornamelijk
door het simpele geloof dat goede zaken - in dit geval: democratie en integratie - niet
met elkaar in strijd kunnen komen.
Op dit ogenblik ziet het ernaar uit dat de democratie het wint van de behoefte aan,
ja noodzaak van, democratie. Een laatste teken dat in die richting wijst, is de uitslag
van een peiling die Le Monde dezer dagen liet uitvoeren: 56 procent van de
ondervraagden vindt dat de bevoegdheden van de nationale staat moeten worden
versterkt, zelfs als dit ten koste van de bevoegdheden van de EU zou gaan. En slechts
10 procent vindt dat de volgende president de nadruk moet leggen op de Frans-Duitse
samenwerking (bij de socialisten, die dit jaar misschien de volgende president zullen
leveren, is dat 3 procent). Die bevindingen voorspellen niet veel goeds voor de
eenheid van Europa, waarvan de Frans-Duitse samenwerking de motor wordt
genoemd.
NRC Handelsblad van 15-03-2012, pagina 16
Afwijking van het patroon
Meer en meer begint het erop te lijken alsof de zeventig jaar na het einde van de
Tweede Wereldoorlog een periode in het geheel van de Nederlandse geschiedenis
is geweest die afweek van het algemene patroon, en dat patroon week weer af van
dat welk andere Europese landen volgden: territoriale expansie. Nederland daarentegen
onthield zich daarvan - ook toen het een grote mogendheid was en gelegenheid had
zijn territoir zuid- of oostwaarts uit te breiden.

Over het algemeen werd het devies van de grote staatsman Jan de Witt gevolgd
dat het belang van Nederland daarin gelegen was dat er overal rust en vrede was en
dat de handel onverhinderd gedreven kon worden. Daar was geen greintje pacifisme
bij, want wanneer de vrije vaart op zee bedreigd werd, werden zonder bezwaar
oorlogen gevoerd, bijvoorbeeld vijf tegen Engeland in anderhalve eeuw.
En het Nederlandse imperium dan? Was dat geen bewijs dat Nederland wel degelijk
op expansie uit was? Ja, maar ook hier prevaleerde het handelsbelang. Die koloniën
waren aanvankelijk, in de ware zin des woords, wingewesten, en daarvoor waren
alleen maar een paar nederzettingen aan de kust nodig. Het binnenland werd lang
met rust gelaten.
Ook voerde Nederland wel oorlogen om het evenwicht tussen omringende
mogendheden te behouden, want dat evenwicht was de garantie van zijn
onafhankelijkheid, maar werd voortdurend bedreigd, vooral door Frankrijks
hegemoniale lusten. Kortom: als het kon, liefst onthouding, geen engagement, maar
het kon niet altijd.
Pas toen, na de Franse tijd en na het verlies van België, Nederland definitief een
kleine mogendheid was geworden, kon het zich veroorloven die onthouding tot
beginsel van zijn buitenlandse politiek te maken. Nederland trad een eeuw van
behoedzame neutraliteit in, die heeft geduurd tot het in mei 1940 met geweld in een
oorlog werd betrokken.
De keuze die na het einde van die oorlog werd gemaakt - overigens niet direct -
was het tegenovergestelde van onthouding. In 1948 brak het formeel met zijn
neutraliteitspolitiek door toe te treden tot een bondgenootschap met Frankrijk,
Engeland, België en Luxemburg. Een jaar later ondertekende het het Noord-Atlantisch
verdrag. Weer een jaar later, in 1950, sloot het zich - zij het aanvankelijk aarzelend
- aan bij het streven naar Europese eenheid op supranationale basis. De breuk met
de periode van onthouding kon niet groter zijn.
Die politiek van engagement kon vertrouwen op een consensus onder de bevolking.
Wel waren er verschillen van mening over de prioriteit die hetzij de Europese hetzij
de Atlantische binding binnen die politiek moest hebben, maar het beginsel van
engagement zelf werd daardoor niet aangetast. Voor velen was dat engagement
inderdaad eerder een kwestie van beginsel, ideologie dus, dan van belang.
De laatste jaren is er de klad in die politiek gekomen. Het Atlantisch engagement
nam af. Nederland trok zich terug uit Afghanistan, en in Libië bepaalde het zijn
engagement tot het vrijhouden van het luchtruim (wat gemakkelijk kon, omdat
anderen de Libische luchtmacht al hadden uitgeschakeld). In Europa is het steeds
meer dwars gaan liggen, tot verbazing van zijn partners, die slechts een Nederlands
engagement hadden gekend.
De grote verrassing kwam in 2005, toen Nederland bij referendum met grote
meerderheid de Europese grondwet afwees. Dat was ruim vijf jaar vóór het door
Wilders gegijzelde kabinet-Rutte. De afkeer van Europa onder de bevolking bleek
toen voor het eerst en is sindsdien alleen maar sterker geworden. Keert Nederland
terug tot een politiek van onthouding en zijn die zeventig jaar van engagement een
afwijking van het algemeen patroon geweest? Worden de oude karresporen weer
zichtbaar onder het asfalt dat na 1945 werd gelegd (om een beeldspraak te ontlenen
aan de historicus M.C. Brands, die haar dertig jaar geleden in een ander verband
gebruikte)?
Zo ja, hoe komt dat? Heeft het einde van het zuilenstelsel ook destabiliserend, zo
niet desintegrerend op de buitenlandse politiek gewerkt? Onder dat zuilenstelsel was

de burger over 't algemeen volgzaam, zeker wat de buitenlandse politiek betreft. Nu
dit stelsel ingestort is, heeft hij zich geëmancipeerd. Een overwinning voor de
democratie, maar ook voor Nederlands plaats in de wereld?
Maar ook elders zijn er tekenen dat de laatste zeventig jaar als een afwijking van
het patroon moeten worden beschouwd. In een artikel in de International Herald
Tribune van 16 maart acht de historicus Paul Kennedy, auteur van The Rise and Fall
of the Great Powers (1987) het niet onmogelijk dat de VS, ‘na bijna zeventig jaar
van ongewone en kunstmatige wereldheerschappij, zullen terugkeren naar hun
“natuurlijke” plaats in de wereld’.
Het is, per slot van rekening, ‘absurd dat één land welks bevolking 4,5 procent
van de wereldbevolking uitmaakt en ongeveer 20 procent van de wereldproductie,
bijna de helft van 's werelds militaire uitgaven voor zijn rekening neemt’. Ook dit
engagement kan niet eeuwig duren. De gevolgen voor de wereld van een Amerikaans
isolationisme of unilateralisme zullen natuurlijk oneindig groter zijn dan die van een
Nederlandse breuk met zijn internationaal engagement - maar niet voor Nederland
zelf. Dat zal de gevolgen van een eigen isolement al genoeg te merken krijgen.
P.S.: In mijn column van vorige week stond de zin: ‘Op dit ogenblik ziet het ernaar
uit dat de democratie het wint van de behoefte aan, ja noodzaak van, democratie.’
Dit laatste woord had ‘integratie’ moeten zijn.
NRC Handelsblad van 22-03-2012, pagina 16
De economie moet weer dienstmaagd worden
Wat filosofen zeggen is na eeuwen nog actueel. Zie Plato of, nog ouder, Confucius.
Dit is voor een journalist, die - zijn beroepsnaam zegt het al - schrijft over wat er
gisteren of vandaag is gebeurd, een excuus om na bijna vijf maanden te reageren op
wat de filosoof Hans Achterhuis gezegd heeft in een interview met het dagblad Trouw
(7 november 2011), te meer omdat hij ‘de denker des vaderlands’ genoemd wordt -
een titel waar hijzelf, vermoed ik, een beetje verlegen mee zit.
Hoe dan ook - het vraaggesprek ging over de schuldencrisis, en die is nu nog
actueel. Achterhuisstelt vast dat ‘de politiek de afgelopen twintig jaar de dienstmaagd
is geweest van de economie. Economen vertelden hoe de wereld in elkaar zit, waarna
politici er een beleid op mochten bouwen. Maar nu maken we het einde mee van een
zuiver economische benadering van het Europese project. We sluiten een tijdvak af.’
Dat project, dat in 1950 begon en uitmondde in één Europese munt, ‘leidde tot
een nieuw en hoopgevend perspectief op Europa’. Maar dit perspectief is, zegt
Achterhuis, ‘helaas niet meer aanwezig’. Het moment van voltooiing van het Europese
project is thans ‘verder dan ooit’. Dat komt doordat ‘de wetten van de markt bepalen
wat er moet gebeuren, de politiek kan zich er alleen maar naar voegen’.
Wat moet er gebeuren? Politici moeten ‘de rol van dienstmaagd afleggen en de
economie weer dienstbaar maken aan de politiek’. Met deze analyse en conclusie
kunnen we het grosso modo eens zijn. Wanneer zelfs de vorige president van de
Amerikaanse centrale bank, Alan Greenspan, zegt dat er ‘een fout moet zitten in de
overtuiging dat de vrije markt zichzelf beter kan reguleren dan enig overheidstoezicht
dat zou doen’ (aldus door Achterhuis geciteerd in een artikel in Trouw van 12
november 2011), dan is er iets mis.
Niettemin geeft Achterhuis' conclusie dat de politici ‘de economie weer dienstbaar
moeten maken aan de politiek’ aanleiding tot enkele kanttekeningen - meer dan tot

kritiek, want wanneer niet betwist wordt dat de strijdkrachten van een land dienstbaar
moeten zijn aan zijn politiek, waarom zou dat niet ook gelden voor de economie? Je
hoeft geen socialist te zijn om ook dat primaat te erkennen. De Gaulle dacht er ook
zo over.
De vraag is evenwel: aan welke politiek moet de economie weer dienstbaar worden?
In de voormalige Sovjet-Unie was de economie dienstbaar aan de politiek, en dat
leidde in de jaren '30, bij de collectivisering van de landbouw, tot een gewilde
uithongering van miljoenen boeren, vooral in de Oekraïense graanschuur. Tenslotte
zou de Sovjet-Unie zelf imploderen als gevolg van de mislukking van de door de
staat geleide economie, die niet op kon tegen het vrijere systeem dat in het Westen
gold.
Het communistische China koos uiteindelijk een andere weg, maar aan Mao's
experimenten, zoals de ‘grote sprong voorwaarts’ aan het eind van de jaren '50, zijn
ook miljoenen ten slachtoffer gevallen, vooral door honger. In een amorele
kosten-batenanalyse zouden die slachtoffers misschien nog een doel hebben gediend,
als de economie erdoor was gaan bloeien, maar dat was niet het geval. Pas na Mao's
dood, toen de economie grotendeels werd vrijgelaten, zou dat gaan gebeuren, en in
een fenomenaal tempo. Op zichzelf zegt de stelling dat de economie weer de
dienstmaagd van de politiek moet worden, dus niet zo veel.
Tweede kanttekening: de wereldeconomie is een alle grenzen overschrijdend of
‘globaal’ systeem geworden. Aan welke politiek zou zij dienstbaar gemaakt moeten
worden? Aan een soort wereldregering? Behalve dat dit een illusie is, zou zo'n
leviathan niet eens wenselijk (en zeker niet langs democratische weg bereikbaar)
zijn. Zelfs op kleinere Europese schaal lukt dat niet, zoals Achterhuis tot zijn spijt
zelf moet constateren.
Wordt één Europese politiek, die nodig is om de Europese economie weer tot haar
dienstmaagd te maken, gediend met de verkiezing van de socialist François Hollande
tot president van Frankrijk? De hervormingen die hij belooft, zouden de kosten zo
ver uit de pan doen rijzen dat hij in conflict zou komen met de regels van het
Stabiliteitspact en daarmee met Frankrijks belangrijkste partner, Duitsland.
Maar we kunnen ook dichter bij huis blijven. Welke Europapolitiek zou Nederland
voeren na verkiezingen die de SP tot grootste partij zouden maken (wat ze volgens
de peilingen nu al is) en de eveneens anti-Europese PVV als tweede of derde? En
nu dreigt de PvdA het kabinet haar steun inzake zijn Europese politiek ook al te
ontzeggen. In al deze gevallen zou één Europese politiek inderdaad ‘verder weg dan
ooit’ zijn.
Kortom, ook hier lijkt Achterhuis' stelling, hoewel formeel juist, toch op niet veel
meer dan een slag in de lucht neer te komen. Dit facit is, na alle offers die gebracht
en alle successen die behaald zijn op de weg naar Europa's eenheid, niet zonder
tragiek. Maar ook hier heeft Achterhuis een antwoord op. In een interview met het
tweewekelijks tijdschrift VolZin (17 februari) zegt hij: ‘We moeten leren leven met
tragiek. Tragiek - de absurditeit hoort er gewoon bij. We zullen haar soms moeten
verdragen.’ Akkoord, maar te vrezen valt dat niet iedereen even stoïsch als de wijsgeer
zal kunnen zijn. ‘Het moet wel leuk blijven’ is immers het eerste gebod geworden,
waaraan ook de politiek moet gehoorzamen.
NRC Handelsblad van 29-03-2012, pagina 16
Populisten avant la lettre?

Heeft Nederland vóór Pim Fortuyn en Wilders populistische bewegingen gekend?
Ja, al vijf jaar na de invoering van de parlementaire democratie in 1848 ontstond er
onder protestanten een massaal protest tegen het herstel, na bijna drie eeuwen, van
de rooms-katholieke hiërarchie.
De liberale grondwet van 1848 had de kerken, dus ook de rooms-katholieke,
uitdrukkelijk vrij gelaten hun eigen inrichting te bepalen. Dienovereenkomstig keurde
het eerste kabinet-Thorbecke het herstel van de bisschoppelijke zetels goed. Een
groot deel van de protestantse bevolking, gewend aan alleenheerschappij, liep
daartegen te hoop in de zogenaamde Aprilbeweging.
Het richtte zich in een adres (met 51.000 handtekeningen) aan de koning (Willem
III), die het in ontvangst nam met een rede die neerkwam op een oorlogsverklaring
aan het kabinet. Dit nam hierop ontslag. De koning had niet geluisterd naar het
kabinet, dat op een meerderheid in het parlement berustte, maar naar een
buitenparlementair protest.
Vijfentwintig jaar later, in 1878, ontstond er opnieuw een buitenparlementaire
beweging die een besluit van een liberale regering via de koning ongedaan wilde
maken. Ditmaal ging het om een wet op het lager onderwijs, die de bijzondere scholen,
voornamelijk christelijke en rooms-katholieke, op hoge kosten zou jagen. De
antirevolutionaire voorman, Abraham Kuyper, stelde zich aan het hoofd van die
beweging, die zich met een petitionnement tot de koning (nog steeds Willem III)
wilde richten.
Dit volkspetitionnement werd door 306.000 personen getekend. Een afzonderlijk
petitionnement van katholieken kreeg nog eens 164.000 handtekeningen. Dit was
een geweldig succes, vooral als men bedenkt dat het aantal kiesgerechtigden voor
de Tweede Kamer toen ongeveer 122.000 bedroeg, want er was nog geen algemeen
kiesrecht. Als het woord ‘populisme’ toen had bestaan, zou de kiesgerechtigde elite
ongetwijfeld van een populistische actie hebben gesproken. Buitenparlementair was
ze in elk geval.
Deze keer reageerde koning, die intussen zijn lesje had geleerd, anders dan in
1853. Weliswaar nam hij de petitie welwillend in ontvangst, maar twee weken later
zette hij zijn handtekening toch onder de wet. Was de buitenparlementaire actie
daarmee mislukt? Formeel wel, maar organisatorisch was zij zo'n succes, dat daarmee
Kuypersstreven om tot een landelijke partijorganisatie te komen werd versneld. Nog
geen jaar later ontstond de Antirevolutionaire partij, en binnen tien jaar wisten de
antirevolutionairen samen met de katholieken een kabinet te vormen.
De ironie van de geschiedenis wil dat de volkstribuun Kuyper 25 jaar later, maar
nu als minister-president, ook met een buitenparlementaire actie te maken kreeg: de
spoorwegstaking van 1903. Kuyper vergeleek die met een staatsgreep en kondigde
een stakingsverbod af, dat door het parlement werd goedgekeurd.
Ook deze buitenparlementaire actie mislukte ten slotte, althans formeel. Maar ook
zij droeg bij tot een aanpassing van de rebellen aan het politieke stelsel. De
sociaal-democraten schudden hun revolutionaire veren af en ontwikkelden zich in
parlementaire richting. Ook de vakbeweging ging over op een heel andere organisatie
en tactiek. In 1905 ontstond het Nederlands Verbond van Vakverenigingen (NVV).
Zal het huidige populisme, vooral belichaamd door Wilders' PVV, zich ook in die
richting ontwikkelen? Die illusie te wekken is bepaald niet de bedoeling van deze
kleine historische excursie. Het politieke landschap van vandaag is totaal anders dan
dat van 1903, laat staan dat van 1853 en 1878. In de eerste plaats geldt sinds 1917
het algemeen kiesrecht (voor vrouwen sinds 1922). De populisten zitten tegenwoordig

in de Kamer en niet erbuiten. Hun greep op het beleid - in negatieve of positieve zin
- is dus groter, zou ook groter zijn geweest als de PVV niet gedoger van het
kabinet-Rutte zou zijn geweest.
Bovendien is het zuilenstelsel, dat na de emancipatie van de onmondige burgers
- arbeiders, gereformeerden, katholieken - is ontstaan en tot de jaren 60 van de vorige
eeuw een waarborg voor de stabiliteit van het land is geweest, verdwenen. Ook
vertonen de populisten van vandaag niet de sociale of religieuze cohesie of onderlinge
solidariteit van hun voorgangers. Dit maakt dat alles fluïder, dus onvoorspelbaarder
is geworden dan toen.
Met dank aan dr. Jan de Bruijn, tot voor kort hoogleraar politieke geschiedenis
aan de Vrije Universiteit, aan wiens opstel Weg met zoo onzedelijke constitutie! uit
2004, opgenomen in de zojuist verschenen bundel opstellen De sabel van Colijn
(uitg. Verloren, Hilversum), ik veel ontleend heb.
NRC Handelsblad van 05-04-2012, pagina 16
J.L. Heldring: niet om de lezer te bekeren, maar om hem ten dienste
te zijn
De drie rode draden in mijn werk: mensen tot nadenken zetten, de rol van macht
in de politiek en de behoefte van mensen om zich te onderscheiden van anderen,
aldus J.L. Heldring na zijn afscheid als columnist.
Op 1 augustus 1945 - dus nog vóór Hiroshima - trad ik in dienst van de NRC in
Rotterdam, dat toen nog een steenwoestijn was, en begon mijn journalistieke loopbaan.
Daar is nu, na bijna 67 jaar, een eind aan gekomen - niet omdat ik dit graag wil, ook
niet omdat de hoofdredactie genoeg van mij heeft (daar heb ik althans niets van
gemerkt), maar omdat er grenzen zijn aan mijn fysieke vermogens (over mijn
geestelijke vermogens mogen anderen oordelen).
Van die 66 jaar heb ik 52 jaar lang de rubriek geschreven waarin donderdag het
laatste artikel verscheen. Is daar een rode draad in te ontdekken? Zeker heb ik zo'n
draad niet van het begin af aan bewust gesponnen. Het was pas veel later dat ik een
uitspraak van de Belgische historicus Louis Pirenne tegenkwam die mij deed beseffen:
daar heb ik ook altijd naar gestreefd!
Aan zijn Nederlandse collega Huizinga schreef hij eens: L'essentiel est de faire
réfléchir. Waar het op aankomt is de mensen tot nadenken te zetten, dus niet hun met
eigen meningen om de oren te slaan. Er zijn al veel te veel meningen, het
columnistendom tiert welig - zo welig dat de lezer, anders dan de bedoeling is, niet
wijzer wordt van die baaierd aan meningen, eerder de neiging krijgt te denken: ze
zoeken het zelf maar uit.
Maar ook het laten nadenken heeft zijn grenzen. Willen alle lezers wel zelf
nadenken? Willen velen (de meesten?) niet liever, in bewoordingen waarop zij zelf
niet gekomen zouden zijn, hun instinctieve reflexen en vooroordelen bevestigd zien?
Zo ja, dan is de juistheid van een van de premissen waarop de democratie berust
twijfelachtig, de premisse namelijk dat de burger door vrij onderzoek zelf tot besluiten
komt.
Alles wordt onderzocht, en terecht. Alleen de premissen van de democratie schijnen
sacrosanct te zijn, en dat is merkwaardig. Er zijn immers genoeg tekenen die erop
wijzen dat de democratie een struikelblok kan zijn op de weg naar gewenste, zelfs

nodige, resultaten. Europa wordt niet één, omdat de democratie in slechts één land
zich ertegen kan keren (het referendum van 2005 bijvoorbeeld). 's Binnenlands kan
het populisme het hele democratische proces blokkeren.
Als de lezer een weerzin heeft tegen het zelf nadenken of er, door allerlei
afleidingen, niet toe komt, dan ontstaat het gevaar dat journalisten voor elkaar gaan
schrijven en niet voor de lezer. Dat is het bekende ‘wereldje’, in Nederland ook wel
‘grachtengordel’ genoemd, een in-crowd, die vanzelf de tegenstand creëert van hen
die zich buitengesloten en veracht voelen. Zo ontstaat het populisme als reactie op
de arrogantie van de media.
Die arrogantie is geen verschijnsel van de laatste tijd. Al spoedig ontdekte ik dat
vele journalisten een dédain koesteren voor de lezer die, denken ze, minder weet dan
zijzelf. Dat dédain manifesteert zich onder andere in het niet beantwoorden van
lezersbrieven. Dat is niet alleen onbeschoft, maar ook dom: een lezer die zich niet
serieus genomen voelt, blijft niet lang abonnee. Kortom, als alles onderzocht moet
worden, dan ook het eigen vak.
Maar naar buiten toe dient allereerst de overheid kritisch gevolgd te worden.
Daarbij zijn de media vaak in het nadeel, omdat de overheid over veel meer informatie
beschikt dan zij en rekening moet houden met allerlei overwegingen en belangen,
waarover de buitenwacht gemakkelijk heen huppelt. La critique est aisée. Maar dat
betekent natuurlijk niet dat de overheid gemakkelijk mag wegkomen met het gebruik
dat zij van haar informatie maakt.
Een andere rode draad in mijn rubriek blijkt misschien achteraf de nadruk te zijn
geweest die ik legde op de rol van de macht in de politiek. Politiek is een spel om
de macht. Zolang het over binnenlandse politiek gaat, heeft geen Nederlander bezwaar
tegen die stelling. Hij is dan ook nog bereid de macht van de parapolitieke
organisaties, zoals de vakbonden of, in de jaren 80, de vredesbeweging, te erkennen.
Maar zodra die gedachte op de internationale politiek wordt toegepast, gaat die
Nederlander griezelen en roepen dat dat heel verkeerd is. Ik heb die inconsequentie
nooit begrepen. Waarschijnlijk een gevolg van een eeuw lang neutraliteit, die nog
doorwerkt.
Wat dat betreft, wasik een vreemde eend in de bijt van de NRC, waar de gedachten
van de volkenrechtsgeleerde Van Vollenhoven (1874-1933), de man die meende dat
Nederland de rol van Jeanne d'Arc in de wereld toekwam, in ere werden gehouden.
Zij vonden nog een late naklank in de concepties van het gidsland en het civiele
Europa van het kabinet-Den Uyl. Helaas had de gids weinig volgelingen.
In die tijd was het ook niet bon ton over de natie te spreken. De tijd van het
nationaal-socialisme lag nog te dichtbij. Maar je hoeft geen nationaal-socialist, zelfs
geen nationalist, te zijn om te beseffen dat de natie een werkelijkheid is, die zich al
manifesteert doordat de burger in tijden van crisis zich richt tot zijn nationale overheid
en geen boodschap heeft aan een, in zijn ogen, Europees of ander abstractum.
Een derde rode draad is mij, toen ik nog nauwelijks volwassen was, gegeven door
Carry van Bruggen: ‘De dingen bestaan door hun verschil met andere dingen, zoals
ook mensen in hun geestelijke en stoffelijke zin slechts bestaan door hun verschil
met anderen’,schrijft zij in haar boek Prometheus. Een identiteit is dusslechts negatief
te definiëren (anders dan andere). Op intermenselijk niveau wordt deze drang tot
onderscheiding van de ander nog gecompenseerd door de eveneens bij de mens
aanwezige drang tot eenwording met de ander; religieus met God, erotisch met de
partner of met een collectief - bijvoorbeeld natie of voetbalclub.

De natie is ontstaan door de behoefte van velen tot eenwording. Eenmaal één
geworden, wordt de natie, product van die eenwording, zelf niet meer gedreven door
die behoefte. Die isimmers bevredigd, opgeraakt door die eenwording. Die redenering
ligt aan de basis van mijn euroscepsis. Dat Europa nog steeds niet één is, verrast mij
daarom niet - wat niet wil zeggen dat ik het niet betreur.
Mijn scepsis heeft niet altijd de instemming gehad van idealisten en politici. Wat
de eersten betreft: het hebben van een ideaal is op zichzelf geen aanbeveling. In de
vorige eeuw is het idealisme van miljoenen misbruikt. Wer Visionen hat, muss zum
Arzt, zei Helmut Schmidt eens (het Duitse woord Vision betekent zowel visie als
visioen). En wat de politici betreft: met scepsis win je geen stemmen, wèl met
stralende vergezichten, totdat de werkelijkheid uitblijft, zoals nu bijvoorbeeld.
Over de huidige journalistiek zal ik geen uitlatingen doen. Die is sinds 1945, jaar
van mijn intrede, en ook sinds 1968, toen ik hoofdredacteur werd, zo veranderd dat
ik me niet zal aanmatigen de wijsvinger te heffen.
Maar van één ding blijf ik overtuigd: de lezer koopt de krant in de eerste plaats
om het nieuws. Dat moet dan ook zo onversneden mogelijk gegeven worden.
Objectiviteit bestaat niet, hoor je wel eens als tegenargument. Dat mag waar zijn,
maar mag geen reden zijn niet naar objectiviteit te streven. Minister Pronk heeft eens
een prijs ingesteld voor ‘betrokken verslaggeving’ inzake
ontwikkelingssamenwerking. Betrokken verslaggeving is een contradictio in terminis,
maar in feite propaganda.Je betrokkenheid mag je in hoofdartikelen en commentaren
kwijt, maar die behoren niet tot de essentiële functie van de journalistiek. Zij zijn,
om zo te zeggen, ‘vrij’ - in de zin die een befaamde Engelse hoofdredacteur eraan
gaf in zijn uitspraak: facts are sacred, comment is free. Zij zijn, met andere woorden,
een niet onmisbare toegift.
Iets anders zijn de analyses, die het nieuws kunnen verhelderen en zelfs
onmisbaarder worden naarmate het nieuws de lezer eerder heeft bereikt dan de krant
bij hen in de bus valt, maar analyses vereisen de nodige kennis, wat met het
commentaar niet het geval hoeft te zijn. Waarom het gaat is niet de lezer te bekeren,
maar hem ten dienste te zijn. Vandaar dat mijn laatste groet de lezer geldt.
J.L. Heldring was van 4 januari 1960 tot eergisteren columnist van NRC
Handelsblad.
NRC Handelsblad van 07-04-2012, pagina 8
Dankwoord aan mijn lezers
Mijn besluit om, na 52 jaar, te stoppen met mijn wekelijkse column (die overigens
in de eerste jaren drie keer per week verscheen) heeft een ware tsunami aan brieven
en e-mails aan mij veroorzaakt - om niet te spreken van degene die niet aan mij, maar
aan de redactie gericht waren. Er was er tot nu toe geen bij die van opluchting blijk
gaf: gelukkig, die zijn we eindelijk kwijt! Alle getuigden van waardering, al waren
natuurlijk niet alle schrijvers het altijd met mij eens geweest.
Het is mij onmogelijk allen die gereageerd hebben, persoonlijk te beantwoorden.
Mag ik daarom volstaan met een algemeen woord van dank aan mijn lezers voor hun
belangstelling en trouw?
Misschien zal ik nog eens gebruikmaken van het genereuze aanbod van de
hoofdredacteur om zo nu en dan mijn geluid in de kolommen van de krant te laten

horen, maar nu even niet. Je moet per slot van rekening ook weten op te houden. Het
is mooi genoeg geweest. Dus voorlopig: vaarwel.
NRC Handelsblad van 17-04-2012, pagina 14
